<html>
<head>
<title>Probleemstelling</title>
<meta http-equiv="Content-Type" content="text/html; charset=iso-8859-1">
<link rel="stylesheet" href="../styles.css" type="text/css">
</head>

<body>
<p class="pageTitle">Probleemstelling</p>
<p>Voor het project wordt het probleem tot zijn essentie herleid. We beschouwen 
  <dfn>logische circuits</dfn> zoals die in digitale elektronica worden gebruikt 
  om digitale componenten te bouwen. Een verandering in de waarde van een logisch 
  circuit propageert door het systeem van de inputs van een digitale component 
  naar de outputs.</p>
<p>De klasse <code>LogicCircuit</code> stelt een logisch circuit voor. Instanties 
  van dit type hebben een booleaanse waarde, en wanneer die verandert, sturen 
  ze <code>ValueChangedEvent</code>s naar geregistreerde <code>ValueChangedListener</code>s. 
  We onderscheiden 2 soorten logische circuits: <dfn>autonome</dfn> logische circuits 
  en <dfn>afgeleide</dfn> logische circuits. Deze laatsten worden in digitale 
  elektronica <dfn>logische poorten</dfn> genoemd. Voorbeelden zijn een NOT poort, 
  een AND poort en een OR poort. Andere poorten, zoals de NAND poort die in digitale 
  elektronica erg belangrijk is, zijn mogelijk.<br>
  Autonome logische circuits verkrijgen hun waarde op een manier die buiten het 
  systeem valt. In het project staat de klasse <code>Bit</code> voor een autonoom 
  logisch circuit. In de demo wordt de waarde van <code>Bit</code> instanties 
  bepaald door de gebruiker. De waarde van logische poorten is volledig bepaald 
  door de waarde van hun inputs. Logische poorten zijn geregistreerd bij de logische 
  circuits waarvan ze hun input krijgen, en worden gewaarschuwd als de waarde 
  van de input verandert, op een recursieve manier. </p>
<p>Onderstaand applet illustreert het probleem. De demo kan ook<a href="#lokaalDraaien"> 
  lokaal als applicatie</a> gebruikt worden.</p>
<applet archive="Opgave/bin/LogicCircuitsNaiveDemo.jar"
				code="LogicCircuitsDemo"
				width="700"
				height="500"
				name="Logic Circuits Demo"
				alt="Logic Circuits Demo">
	<hr>
	Deze browser ondersteunt applets niet.
	<a href="Opgave/bin/LogicCircuitsNaiveDemo.jar">Download de applicatie</a>,
	en run ze lokaal met <kbd>java -jar LogicCircuitsNaiveDemo.jar</kbd> of
	<kbd>java -classpath LogicCircuitsNaiveDemo.jar LogicCircuitsDemo</kbd>.
	<hr>
</applet>
<p>Wanneer je met de muis klikt op 1 van de <dfn>Bit</dfn>s (<kbd>bit1</kbd> 
  en <kbd>bit2</kbd>, bovenaan), zal je zien dat de logische waarden van de afhankelijke 
  logische poorten aangepast worden. Op het eerste zicht lijkt alles ok, maar 
  effectief gebeurt het aanpassen van de logische waarde van de afhankelijke poorten 
  foutief. De fouten zijn niet zichtbaar omwille van de snelheid van je computer. 
  Je kan de uitvoeringssnelheid verlagen <a href="#demoModusAnimatie" class="footnoteReference">(zie 
  voetnoot)</a> door de <dfn>demo modus</dfn> te activeren. In demo modus kan 
  je de snelheid aanpassen met de schuifbalk.</p>
<p>Deze na&iuml;eve implementatie gebruikt het <dfn>standaard event-mechanisme</dfn>, 
  dat bedoeld was om bijvoorbeeld een GUI de kans te geven zijn representatie 
  aan te passen indien de waarde van een logisch circuit verandert, ook om afhankelijke 
  logische poorten hun waarden te laten aanpassen aan veranderde waarden van hun 
  inputs. Bij <kbd>n1</kbd> bijvoorbeeld, is de GUI representatie van het logisch 
  circuit geregistreerd als <code>ValueChangedListener</code>. Deze binding zorgt 
  in het applet hierboven voor het veranderen van de kleur van het lichaam van 
  de voorstelling en de string die de waarde voorstelt. <kbd>n2</kbd> is ook geregistreerd 
  als <code>ValueChangedListener</code> bij <kbd>n1</kbd>. Deze binding zorgt 
  ervoor dat de waarde van <kbd>n2</kbd> verandert indien de waarde van <kbd>n1</kbd> 
  verandert. Als reactie op een waarschuwing van <kbd>n1</kbd> zal <kbd>n2</kbd> 
  zijn logische waarde aanpassen, en op zijn beurt events sturen over de verandering 
  naar de <code>ValueChangedListeners</code> die bij hem geregistreerd zijn. De 
  listeners zijn in casu de GUI voorstelling van <kbd>n2</kbd>, en <kbd>a1</kbd> 
  en <kbd>o1</kbd>. Dit betekent dat, in onbepaalde volgorde, de kleur van het 
  lichaam van de GUI voorstelling zal aangepast worden, en de waarde van de 2 
  afhankelijk logische poorten (die op hun beurt dan weer ...). <kbd>n1</kbd> 
  had echter nog meer geregistreerde <code>ValueChangedListeners</code>: <kbd>a1</kbd>, 
  <kbd>o1</kbd> en <kbd>a2</kbd> zijn ook afhankelijk van <kbd>n1</kbd>. De listeners 
  geregistreerd bij <kbd>n1</kbd> zullen ook in onbepaalde volgorde afgehandeld 
  worden. Dus, op het moment dat <kbd>n2</kbd> <kbd>a1</kbd> waarschuwt, zal <kbd>a1</kbd> 
  ofwel reeds gewerkt hebben als reactie op een waarschuwing van <kbd>n1</kbd>, 
  ofwel zal dat zo dadelijk nog gebeuren. In elk geval, <kbd>a1</kbd> is geregistreerd 
  bij al zijn input poorten als <code>ValueChangedListener</code>, en zal dus 
  van elk van hen events krijgen, en zichzelf evenzoveel keer herberekenen, en 
  evenzoveel keer zelf events over een wijziging naar de GUI en andere ge&iuml;nteresseerde 
  listeners sturen. <kbd>o2</kbd> zal in totaal 4 keer reageren op een verandering 
  in waarde van <kbd>bit1</kbd>; er zijn immers vier paden van <kbd>bit1</kbd> naar 
  <kbd>o2</kbd>, en events over de verandering zullen over elk van die 4 paden 
  <kbd>o2</kbd> bereiken.</p>
<p>Er zijn 2 problemen met deze aanpak: het is niet <em>correct</em>, en het is 
  niet <em>effici&euml;nt</em>.</p>
<h1>Correctheidsprobleem</h1>
<p>Met booleaanse logica kunnen we een aantal dingen aantonen die voor de bovenstaande 
  configuratie steeds moeten gelden. De configuratie is als volgt gedefinieerd:</p>
<p><code><kbd>n1</kbd> == ! <kbd>bit1</kbd>;<br>
  <kbd>n2</kbd> == ! <kbd>n1</kbd>;<br>
  <kbd>a1</kbd> == <kbd>n1</kbd> &amp;&amp; <kbd>n2</kbd>;<br>
  <kbd>o1</kbd> == <kbd>n1</kbd> || <kbd>n2</kbd>;<br>
  <kbd>o2</kbd> == <kbd>a1</kbd> || <kbd>o1</kbd>;<br>
  <kbd>n3</kbd> == ! <kbd>bit2</kbd>;<br>
  <kbd>a2</kbd> == <kbd>n1</kbd> &amp;&amp; <kbd>o1</kbd> &amp;&amp; <kbd>n3</kbd>;</code></p>
<p>Hieruit kunnen we onder andere afleiden dat:</p>
<p><code><kbd>a1</kbd> == <kbd>n1</kbd> &amp;&amp; <kbd>n2</kbd> == ! <kbd>bit1</kbd> 
  &amp;&amp; ! <kbd>n1</kbd> == ! <kbd>bit1</kbd> &amp;&amp; ! ! <kbd>bit1</kbd> 
  == ! <kbd>bit1</kbd> &amp;&amp; <kbd>bit1</kbd> == false;</code> (contradictie)</p>
<p><code><kbd>o1</kbd> == <kbd>n1</kbd> || <kbd>n2</kbd> == ! <kbd>bit1</kbd> || 
  ! <kbd>n1</kbd> == ! <kbd>bit1</kbd> || ! ! <kbd>bit1</kbd> == ! <kbd>bit1</kbd> 
  || <kbd>bit1</kbd> == true;</code> (tautologie)</p>
<p>of nog, <kbd>a1</kbd> moet steeds rood zijn, en <kbd>o1</kbd> moet steeds groen 
  zijn.</p>
<p>Wanneer je de applet in demo modus runt, zal je zien dat hiertegen gezondigd 
  wordt. Soms wordt <kbd>a1</kbd> groen en soms wordt <kbd>o1</kbd> rood. Een 
  publieke gebruiker (de GUI bijvoorbeeld) ziet dus ongeldige toestanden.</p>
<h1></h1>
<h1>Effici&euml;ntieprobleem</h1>
<p>Omdat de huidige na&iuml;eve implementatie het standaard event mechanisme gebruikt, 
  worden verschillende logische poorten meer dan eens gevraagd hun waarde aan 
  te passen voor 1 verandering in een autonoom logisch circuit. In deze implementatie 
  doen logische poorten dit door hun logische waarde van nul te berekenen op basis 
  van de logische waarde van hun inputs <a href="#andOrOptimalisatie" class="footnoteReference">(zie 
  voetnoot)</a>. Dit werk gebeurt dus verschillende keren. De eerste keren is 
  het zinloos werk. Ten eerste zal de berekende waarde door latere activaties 
  overschreven worden. Ten tweede is de berekende waarde fout, omdat sommige inputs 
  hun oude waarden nog hebben. Enkel de laatste berekening is zinvol. Het correctheidsprobleem 
  is een direct gevolg hiervan: de tussenliggende foutieve waarden worden ook 
  nog eens publiek gemaakt.</p>
<p>Het beste voorbeeld van dit probleem is <kbd>o2</kbd>, die in de demo hierboven 
  4 keer berekend wordt. Dit wordt zichtbaar gemaakt in de demo door het flikkeren 
  en de kleur van de rand in de GUI voorstelling van de logische circuits. Om 
  demonstratieredenen wordt er in deze code ook een event patroon gebruikt om 
  listeners te waarschuwen van de start en het einde van het update-process van 
  elk logisch circuit. Vanaf het moment dat een logisch circuit contempleert om 
  zijn waarde te wijzigen, waarschuwt het de geregisteerde <code>DemoUpdateListeners</code>. 
  Vanaf het moment dat een logisch circuit de verandering als afgesloten beschouwt, 
  doet het dat opnieuw. <code>ValueChangedEvents</code> worden dus ergens tussen 
  dit begin en einde gestuurd.</p>
<h1>Bron van de problemen</h1>
<p>De bron van de problemen is de recursieve natuur van het standaard event mechanisme. 
  Dit leidt tot een <dfn>depth-first walk</dfn> door de structuur van afhankelijk 
  logische circuits. Daar deze structuur echter geen boom is, maar een grafe, 
  worden verschillende knopen meer dan eens bezocht (effici&euml;ntie), en in 
  de verkeerde volgorde.</p>
<h1>Opdracht</h1>
<p>De <strong>opdracht</strong> van dit project is om de code te veranderen<strong> 
  zodat de uitvoering in de eerste plaats correct verloopt</strong>. In de tweede 
  plaats moet dit <em>zo effici&euml;nt mogelijk gebeuren</em>.</p>
<p>Een correct en effici&euml;nt algoritme zal ervoor zorgen dat een logische 
  poort pas wordt geactiveerd als al de inputs waar ze van afhangt reeds hun nieuwe 
  waarde berekend hebben. In de demo hierboven betekent dat bijvoorbeeld dat <kbd>o1</kbd> 
  pas geactiveerd wordt als zowel <kbd>n1</kbd> als <kbd>n2</kbd> klaar zijn met 
  hun aanpassingen. Dit heet de <dfn>topologische volgorde</dfn>. Als de structuur 
  een boom zou geweest zijn, zoals de manier van voorstellen in het demo-applet 
  suggereert, dan komt dit overeen met een <dfn>breadth-first walk</dfn>. Deze 
  term wordt soms ook gebruikt voor een laag-per-laag wandeling door een grafe. 
  De term <dfn>topologische sortering</dfn> of <dfn>topologische volgorde</dfn> 
  wordt enkel gebruikt bij gerichte, acyclische grafen, zoals afhankelijkheidsgrafen. 
  Een ander voorbeeld van afhankelijkheidsgrafen zijn cursussen die voorkennis 
  vereisen: je mag een bepaalde cursus slechts volgen als je andere cursussen, 
  waarop de eerste steunt, met succes hebt afgelegd. Je moet je dus voor cursussen 
  inschrijven in een topologische volgorde.</p>
<p>Een strategie voor een correct en effici&euml;nt algoritme wordt op de <a href="oplossingsstrategie.html">volgende 
  pagina</a> beschreven.</p>
<h1>Code</h1>
<p>De <a href="Opgave/">volledige code van bovenstaande demo</a> kan je hier bekijken 
  en downloaden. Ook de <a href="Opgave/doc/index.html" target="javadoc">javadoc 
  documentatie</a> is hier te bekijken. De javadoc documentatie vermeldt niet 
  de formele specificatie die je wel in de source code terug zal vinden. Je zal 
  je project maken op basis van deze code.</p>
<p>Enkel het pakket <code><a href="Opgave/src/be/ac/kuleuven/cs/ips2/project2002/logicCircuits/">logicCiruits</a></code> 
  is van belang. Het pakket <a href="Opgave/src/be/ac/kuleuven/cs/ips2/project2002/awtgui/"><code>awtgui</code></a> 
  en het <a href="Opgave/doc/LogicCircuitsDemo.html">hoofdprogramma</a> beschouw 
  je best als een black box.</p>
<hr>
<h1>Voetnoten:</h1>
<ul>
  <li><a name="demoModusAnimatie"></a>Ter informatie: de demo modus vertraagt 
    niet echt de uitvoering van het programma. De effecten van het programma worden 
    <em>opgenomen</em> en daarna vertraagd afgespeeld. Tijdens het afspelen is 
    verdere interactie niet mogelijk. Dit alles is niet van belang voor het project.</li>
  <li><a name="lokaalDraaien"></a>Om de demo lokaal te gebruiken, <a href="Opgave/bin/LogicCircuitsNaiveDemo.jar">download 
    je de applicatie</a>, en run je ze lokaal door erop te dubbel-klikken, of 
    via de commandolijn met <kbd>java -jar LogicCircuitsNaiveDemo.jar</kbd> of 
    <kbd>java -classpath LogicCircuitsNaiveDemo.jar LogicCircuitsDemo</kbd>. De 
    applicatie stopt als je het applicatievenster sluit.</li>
  <li><a name="andOrOptimalisatie"></a>Voor <code>And</code> en <code>Or</code> 
    zijn optimalisaties mogelijk, en misschien voor andere soorten poorten ook. 
    We tellen dan het aantal inputs die <code>false</code>, respectievelijk <code>true</code> 
    zijn, en als dat aantal 0 is, dan is de poort zelf <code>true</code>, respectievelijk 
    <code>false</code>. Zulke optimalisaties veranderen echter niets aan het probleem 
    dat hier besproken wordt</li>
</ul>
</body>
</html>
